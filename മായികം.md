#### മായികം

പുറത്ത് ചെറുതായി മഴ ചാറുന്നുണ്ട്... ട്രെയിനിന്‍റെ ജാലകചില്ലില്‍ വന്നിടിച്ചു അവ ചെറിയ ചെറിയ കൈത്തോടുകളായി മാറി പിന്നീട് വലിയ പുഴകളായി ഒരുമിച്ച് താഴെയ്ക്കു ഒഴുകിയിറങ്ങുന്നു... ജനലിലെ മാലിന്യങ്ങള്‍ കഴുകി കളഞ്ഞു കൊണ്ട്... ഗംഗാ നദി മനുഷ്യരുടെ പാപങ്ങള്‍ കഴുകി കളയുന്നത് പോലെ... മറവി അസുഖകരമായ ഓര്‍മ്മകളെ തുടച്ചു നീക്കുന്നതു പോലെ... ചില്ലിന്‍റെ മറുവശത്തൊഴുകുന്ന ഗംഗയുടെ പാതയില്‍ വിരലുകള്‍ മെല്ലെ സഞ്ചരിച്ചു... മോക്ഷം തേടി അലയുന്നതു പോലെ. 

ജനലിനിടയിലൂടെ നുഴഞ്ഞു കയറുന്ന കാറ്റ്, തന്‍റെ തണുത്ത കൈകള്‍ കൊണ്ട് മുടിയിഴകളെ എത്തിപ്പിടിക്കാന്‍ നോക്കുന്നുണ്ട്... ചെറുതായി കുളിരുന്നു. പുതപ്പിന്‍റെ സുരക്ഷിതത്വത്തിലേയ്ക്ക് ചുരുണ്ടു കൊണ്ട് മെല്ലെ പുറത്തെ ഇരുട്ടിലേയ്ക്കു കണ്ണുകള്‍ നട്ടു... ഇടയ്ക്കിടെ വന്നെത്തി നോക്കി മറയുന്ന വെളിച്ചത്തിന്‍റെ കിരണങ്ങള്‍ക്ക് സൂര്യനെക്കാള്‍ പ്രകാശമുണ്ടെന്ന് തോന്നുന്നു. 

മഴ തോര്‍ന്നിരിയ്ക്കുന്നു... ഇരുട്ട് നിറഞ്ഞ കംപാര്‍ട്മെന്‍റില്‍ എല്ലാവരും നല്ല ഉറക്കമാണ്.

ഹെഡ് ഫോണില്‍ പതിഞ്ഞ താളത്തില്‍ ബീറ്റില്‍സ് പാടുന്നു... 

I need a fix 'cause I'm going down
Down to the bits that I left uptown
I need a fix 'cause I'm going down

“Happiness is a warm gun” എന്ന പ്രശസ്തമായ പാട്ട്. തന്‍റെ അവസ്ഥ അറിഞ്ഞെഴുതിയ വരികള്‍ പോലെ... വിരലുകള്‍ അറിയാതെ തന്നെ മെല്ലെ പാട്ടിന്‍റെ താളത്തില്‍ ചലിച്ചു.

ചിന്‍മയി പതിയെ മൊബൈല്‍ എടുത്തു സമയം നോക്കി. രണ്ടര കഴിഞ്ഞിരിക്കുന്നു! 

ഇന്നത്തെ രാത്രി ഉറക്കമില്ലാത്തതാണ്... ജീവിതത്തിലെ ഏറ്റവും കടുപ്പമേറിയ ഒരു തീരുമാനത്തിന്‍റെ പരിസമാപ്തി ആഘോഷിക്കാനുള്ള യാത്രയാണിത്. ഈ ബോഗിയില്‍ ആകെ ഉണര്‍ന്നിരിക്കുന്നത് താനും, പിന്നെ അല്പം മുൻപ് വാതിലിനരികില്‍ കണ്ട ഒരു സന്യാസിയും മാത്രം. രണ്ടു പേരും മോക്ഷം തേടിയുള്ള യാത്രയില്‍. രണ്ടു തരം മോക്ഷം! അതോര്‍ത്തപ്പോള്‍ അവളറിയാതെ അവളുടെ ചുണ്ടില്‍ വിഷാദഛായയുള്ള ഒരു പുഞ്ചിരി മെല്ലെ വിരിഞ്ഞു. 

എന്തില്‍ നിന്നാണ് തനിക്ക് മോക്ഷം വേണ്ടത്. പുഴുക്കുത്തേറ്റ ഇന്നലെകളുടെ ജീര്‍ണ്ണിച്ച ഓര്‍മ്മകളില്‍ നിന്നോ? തുരുമ്പിച്ച ബന്ധങ്ങളുടെ ചങ്ങലക്കണ്ണികള്‍ തീര്‍ത്ത ബന്ധനങ്ങളില്‍ നിന്നോ? ഇന്നലെ വരെ നിഴല്‍ പോലെ തന്നെ വിടാതെ പിന്തുടര്‍ന്ന തന്‍റെ യാതനകളില്‍ നിന്നോ? എന്തായാലുമത് ഒരിയ്ക്കലും കര്‍മ്മങ്ങളുടെ പാപഭാരത്തില്‍ നിന്നല്ല! ഒരാശ്വാസത്തിനായി വിരലുകള്‍ ഫോണില്‍ പരതി... തലേന്ന് വക്കീല്‍ ഈ-മെയിലില്‍ അയച്ചു തന്ന വിവാഹമോചനത്തിന്‍റെ വിധിപ്പകര്‍പ്പ് ഒന്നു കൂടി വായിച്ചു നോക്കി. ഇതെത്രാമത്തെ തവണയാണ് എടുത്തു നോക്കുന്നതെന്ന് മറന്നു പോയിരിക്കുന്നു... മുക്തിയുടെ സാക്ഷ്യപത്രം! 

ഹരിദ്വാര്‍ എത്താറായി എന്നോര്‍മ്മിപ്പിച്ചുകൊണ്ട് പതിയെ പതിയെ അവിടവിടെയായി ആളുകള്‍ എഴുന്നേറ്റ് തുടങ്ങിയിരിക്കുന്നു. ആകെ ബഹളമയം. 

വെള്ളയും ചുവപ്പും നിറമുള്ള ഗോപുരങ്ങള്‍ ഹരിദ്വാര്‍ സ്റ്റേഷന്‍റെ വരവറിയിച്ചു കൊണ്ട് പാഞ്ഞെത്തി തീവണ്ടിയ്ക്കൊപ്പം നിന്നു. റെയില്‍വേ സ്റ്റേഷനു പോലുമിവിടെ ഒരു ക്ഷേത്രത്തിന്‍റെ ഛായയുണ്ടെന്ന് തോന്നി. വണ്ടിയില്‍ നിന്നിറങ്ങാന്‍ ആളുകള്‍ തിക്കിത്തിരക്കുന്നു... അവരുടെ പാപങ്ങളില്‍ നിന്നു പുറത്തുകടക്കാനെന്ന പോലെ... തീവണ്ടി, പാപികളെ വഹിച്ചുകൊണ്ട് നീങ്ങിയിരുന്ന ഒരു പെരുമ്പാമ്പാണെന്നു തോന്നി. മുക്തിയിലേയ്ക്ക്, മോക്ഷത്തിലേയ്ക്ക് മെല്ലെ മെല്ലെ ഇഴഞ്ഞു നീങ്ങുന്ന വലിയ ഒരുരഗം.

അറിയാതെ എം മുകുന്ദന്‍റെ "ഹരിദ്വാറില്‍ മണികള്‍ മുഴങ്ങുന്നു" സ്മൃതിയിലെയ്ക്കൊടിയെത്തി. ഒരിയ്ക്കലും മറക്കാനാവാത്ത പുറംതാളിലെ വാക്കുകളും...

"നാം ഇന്ന് മുതല്‍ പാപത്തില്‍ നിന്ന് മോചിതരാണ്"
"അതിനു നമ്മളെന്തു പാപമാണ് ചെയ്തത് രമേശ്?"
"ജീവിക്കുന്നു എന്ന പാപം...." 

'ജീവിച്ചിരിക്കുന്നു എന്ന പാപം!'... ഉള്ള് വിങ്ങുന്നു... മനസ്സ് മരിച്ചിരിക്കുന്നു.... അതേ! ഇത് വരെ ജീവിച്ചത് ഒരു പാപമായിരുന്നു. പുനര്‍ജനി തേടിയാണീ യാത്ര...

എന്തുകൊണ്ടാണ് താന്‍ ഈ യാത്രയില്‍ ഹരിദ്വാര്‍ ഒഴിവാക്കി ഋഷികേശ് തിരഞ്ഞെടുത്തത്? അറിയാതെയെങ്കിലും മുകുന്ദന്‍റെ രമേശിനെ കണ്ടുമുട്ടും എന്ന ഭയമാണോ? അതോ രമേശിനെ പോലെ താനും ഹരിദ്വാറിലെ മണിയൊച്ചകളിലേയ്ക്ക് അലിഞ്ഞു ചേരുമെന്ന് ഭയന്നോ? അറിയില്ല! ഒരു പക്ഷേ മോക്ഷത്തേക്കാള്‍ താനൊരു പുനര്‍ജന്മം കാംക്ഷിക്കുന്നത് കൊണ്ടാവാം. ഇരുട്ടില്‍ എവിടെയോ ഇരുന്ന് രമേഷ് തന്നെ തുറിച്ചു നോക്കുന്നുണ്ടെന്ന് മയിക്ക് തോന്നി... ചോരച്ച നാവുനീട്ടി... ഒരു ചുടേളിനെ പോലെ... 

ഭീതിയില്‍ നിന്ന് ഒളിച്ചോടാനായി കണ്ണുകള്‍ ഇറുക്കി അടച്ചു... മനസ്സ് ഓര്‍മ്മകളിലേയ്ക്ക് കൂപ്പുകുത്തി. കഴിഞ്ഞു പോയ 5 വര്‍ഷങ്ങള്‍ മനസ്സിലേയ്ക്കോടിയെത്തി. ഒരു തിരശ്ശീലയിലെന്നപോലെ! 

ജീവനുമൊത്തുള്ള വൈവാഹിക ജീവിതം എന്താണ് ബാക്കി വെച്ചത്? ആകെ തകര്‍ന്ന ഒരു ഹൃദയമല്ലാതെ ഒന്നുമില്ല എന്ന് തിരിച്ചറിയുന്നു. രക്ത ബന്ധങ്ങള്‍ പോലുമിന്ന് അന്യമാണ്... നാര്‍സ്സിസ്റ്റിക്ക് ഡിസോര്‍ഡറുള്ള ഒരാളോടൊപ്പമുള്ള ജീവിതം, തന്നെ ആകെ മാറ്റിയിരിക്കുന്നു... നീരെടുത്ത് ചണ്ടിയായ ഒരു കരിമ്പിന്‍ തണ്ട് മാത്രമാണിന്നെന്ന് തോന്നിപ്പോകുന്നു. ഗിറ്റാര്‍ വായിക്കാനിഷ്ട്ടപ്പെട്ടിരുന്ന, സംഗീതത്തെ പ്രണയിച്ചിരുന്ന ആ പഴയ മയിയുടെ എന്തെങ്കിലും ഒരംശം തന്നിലിന്നു അവശേഷിക്കുന്നുണ്ടോ? 

തീരെ നിവര്‍ത്തികെട്ട അവസരത്തില്‍ പലപ്പോഴും രക്ഷ തേടി സ്വന്തം വീടെന്ന മരീചികയിലേയ്ക്ക് ഓടിയെത്തിയിട്ടുണ്ട്. എന്നാല്‍ തങ്ങള്‍ മകള്‍ക്കായി നടത്തിയ തിരഞ്ഞെടുപ്പ് തെറ്റിപ്പോയി എന്ന് അംഗീകരിക്കാന്‍ തന്‍റെ മാതാപിതാക്കളുടെ മിഥ്യാഭിമാനത്തിന് കഴിഞ്ഞില്ല! ഒരിയ്ക്കലും... ഓരോ തവണയും തിരിച്ചയക്കപ്പെട്ടപ്പോള്‍ ബലിക്കല്ലില്‍ ശിരസറ്റ് വീണു പിടഞ്ഞത് തന്‍റെ സ്വപ്നങ്ങളാണ്... പ്രതീക്ഷകളാണ്... ഇനി ശേഷിക്കുന്നത് പുതിയൊരു ചിന്‍മയിയാണ്. പതിയെ പിച്ച വെച്ചു നടന്നു പഠിക്കണം... അതിനു മുൻപ് മനസ്സിലും ശരീരത്തിലുമേറ്റ ക്ഷതങ്ങള്‍ ഉണക്കണം... 

ചിന്തകളുടെ തീവണ്ടിയെ മുറിച്ചത് ഒരു ചായ വില്‍പ്പനക്കാരന്‍റെ വിളികളാണ്... 

ഒരു ചായ വാങ്ങി. അയാളുടെ മുഖം കണ്ടപ്പോള്‍... എന്തോ… വേണ്ടെന്ന് പറയാന്‍ തോന്നിയില്ല. ഡെല്‍ഹിയില്‍ നിന്നു യാത്ര തുടങ്ങിയിട്ട് ഒന്നും തന്നെ കഴിച്ചിട്ടില്ല. അഞ്ജലി നിര്‍ബന്ധിച്ച് ബാഗില്‍ എടുത്തു വച്ച ബിസ്ക്കറ്റ് കൂട് തൊട്ടിട്ടുകൂടിയില്ല. വിശപ്പ് കെട്ടുപോയിരിക്കുന്നു... എങ്കിലും ചായയുടെ ചൂടില്‍ സ്വയം അലിഞ്ഞു... ഒരല്‍പ്പ നേരം... 

അര മണിക്കൂര്‍ വിശ്രമത്തിനൊടുവില്‍ തീവണ്ടിയ്ക്ക് ജീവന്‍ വെച്ച് മെല്ലെ ചലിച്ചു തുടങ്ങി... മോക്ഷകാംഷികളുടെ തിരക്കൊഴിഞ്ഞു കംപാര്‍ട്മെന്‍റ് ഏറക്കുറെ ശൂന്യമായിരിക്കുന്നു. ആരോ തുറന്നിട്ട ജാലകത്തിലൂടെ പുറത്തെ തണുപ്പ് ചുറ്റും പടരുന്നു. ഋഷികേശിലേയ്ക്കുള്ള ദൂരം കുറയുംതോറും തന്‍റെ ഉള്ള് പഞ്ഞിക്കെട്ടുകള്‍ പോലെ ഭാരമില്ലാതാവുന്നത് പോലെ... 

മെല്ലെ ചുറ്റുമുള്ള ഇരുളിന്‍റെ ഘനം നേര്‍ത്തു വന്നു. ട്രെയിനിന്‍റെ ഒരു വശത്തു സ്വല്പം അകലെയായി ഗംഗ ശാന്തമായി ഒഴുകുന്നത് കാണാം. 

അവസാന സ്റ്റേഷനായ ഋഷികേശിലേയ്ക്ക് ഒരു കുടുക്കത്തോടെയാണ് ട്രെയിന്‍ ചെന്നു നിന്നത്. തന്‍റെ നിയോഗത്തിന്‍റെ പരിസമാപ്തി പോലെ...

മെല്ലെ ബാഗെടുത്ത് പെരുംപാമ്പില്‍ നിന്ന് പുറത്തിറങ്ങി തിരക്കില്‍ അലിഞ്ഞു...

സ്റ്റേഷന് പുറത്തേയ്ക്കുള്ള കവാടം കടന്നപ്പോഴേ എതിരേറ്റത് "ചിന്‍മയി വാസുദേവന്‍" എന്നെഴുതിയ ബോര്‍ഡുമായി കാത്തുനിന്ന ശുഭ്ര വസ്ത്രധാരിയായ ഒരു യുവാവാണ്. അഞ്ജലിയ്ക്ക് നന്ദി. അവളാണ് ഹോട്ടല്‍ ബുക്ക് ചെയ്തത്. 

'നാം ക്യാ ഹെ തേരാ?' ബാഗ് മെല്ലെ ഒതുക്കി വെച്ച് പുറകിലെ സീറ്റിലേയ്ക്ക് നൂഴ്ന്നപ്പോള്‍ ഡ്രൈവറോടു ചോദിച്ചു...

'നവീന്‍! മേം സാബ്...'

'എന്നെ മേം സാബ് എന്നു വിളിക്കണ്ട... മയി എന്നു വിളിച്ചോളൂ...'

'എന്നാല്‍ ഞാന്‍ ദീദി എന്നു വിളിച്ചോട്ടെ?' കാര്‍ സ്റ്റാര്‍ട്ട് ചെയ്യുന്നതിനിടയില്‍ നവീന്‍ പിന്നിലേയ്ക്ക് നോക്കാതെ ചോദിച്ചു... 

'ഉം...' ഒരു മൂളലില്‍ മറുപടി ഒതുക്കി... 

കാറില്‍ ഏതോ ഭക്തി ഗാനം മുഴങ്ങി... പരിചിതമല്ലാത്ത ശബ്ദത്തില്‍ ആരോ പാടുന്നു... വിളി കേള്‍ക്കാത്ത ദൈവങ്ങളോടുള്ള ഭക്തി മനസ്സില്‍ നിന്ന് പണ്ടേ പടിയിറങ്ങിപ്പോയതിനാലാവണം, നവീനോട് പാട്ട് നിര്‍ത്താനാവശ്യപ്പെട്ടു... 

മെല്ലെ ഹെഡ് ഫോണില്‍ ബീറ്റില്‍സ് എന്ന ആശ്രയത്തുരുത്തിലേയ്ക്ക് തന്നെ മടങ്ങി... “While my guitar gently weeps…” ജോര്‍ജ്ജ് ഹാരിസണ്‍ വരികളിലും ഗിറ്റാറിലും നിറച്ച മാന്ത്രികത ഒരു കുളിരായി വന്നു പൊതിഞ്ഞു. കണ്ണുകള്‍ മെല്ലെ അടഞ്ഞു... 

ഹോട്ടല്‍ അടുത്തു തന്നെയായിരുന്നു. ഇറങ്ങുമ്പോള്‍ നവീന് ഒരു ടിപ്പ് കൊടുക്കാന്‍ മറന്നില്ല. 

'വാങ്ങിക്കോളൂ നവീന്‍!' അവന്‍ പൈസ വാങ്ങാന്‍ മടിച്ചു നിന്നപ്പോള്‍ സ്നേഹപൂര്‍വ്വം നിര്‍ബന്ധിച്ചു. 

'എവിടെ എങ്കിലും പോകണമെങ്കില്‍ വിളിച്ചാല്‍ മതി ദീദീ...' നന്ദിയോടെ കാശ് വാങ്ങി പോക്കറ്റില്‍ വച്ച ശേഷം ഒരു കാര്‍ഡ് നീട്ടിക്കൊണ്ട് അവന്‍ പറഞ്ഞു... 

റിസപ്ഷനിലെ നടപടിക്രമങ്ങള്‍ക്ക് ശേഷം 203 ആം നമ്പര്‍ മുറിയിലേയ്ക്ക്... അടുത്ത 3-4 ദിവസത്തേയ്ക്കുള്ള തന്‍റെ കൊട്ടാരം. 

വൃത്തിയുള്ള മുറിയില്‍ ആദ്യം ശ്രദ്ധയില്‍ പെട്ടത് ബെഡിന് മുകളിലായുള്ള ഒരു പെയിന്‍റിങ്ങാണ്... പേരറിയാത്ത ഏതോ ചിത്രകാരന്‍റെ ഭാവനയിലെ ശൈത്യം, കറുത്ത ഫ്രെയിമില്‍ മഞ്ഞണിഞ്ഞു മരവിച്ചു കിടക്കുന്നു... 

റൂമില്‍ എത്തിയ വിവരത്തിന് അഞ്ജലിയ്ക്കൊരു മെസ്സേജയച്ച ശേഷം മെല്ലെ ജനാലകള്‍ തുറന്ന് ഋഷികേശിനെ മുറിയ്ക്കുള്ളിലേയ്ക്കാവാഹിച്ചു... നേരിയ തണുപ്പ് ചുറ്റും നിറഞ്ഞു... ഇതുവരെ തോന്നാഞ്ഞ ഒരു ക്ഷീണം മേലാകെ പടര്‍ന്നു കയറി... പിടിച്ചു നിര്‍ത്തിയ ഊര്‍ജ്ജം മുഴുവന്‍ ചോര്‍ന്നു പോകുന്നത് പോലെ... 

ഒന്നു കുളിയ്ക്കണം! 

എന്തുകൊണ്ടോ ചൂടുവെള്ളം ഉപയോഗിക്കാന്‍ തോന്നിയില്ല! തണുത്ത ഷവറിനു കീഴെ നിന്നപ്പോള്‍ ഉടലിനെക്കാള്‍ തണുത്തത് മനസ്സാണ്...

കയ്യിലുള്ള ഒരു കൂട് ബിസ്ക്കറ്റില്‍ പ്രഭാത ഭക്ഷണമൊതുക്കി മതിമറന്നുറങ്ങി... ഒരു പക്ഷേ ഏറെ കാലത്തിനു ശേഷം ഇത്ര നന്നായി ഉറങ്ങുന്നത് ഇതാദ്യമായാവും... 

ഉണര്‍ന്നപ്പോള്‍ സന്ധ്യയായിരുന്നു... വിശപ്പ് അധികരിച്ചിരിക്കുന്നു... പുറത്തെയ്ക്കിറങ്ങാന്‍ മടി തോന്നി... ചപ്പാത്തിയും കുറുമയും റൂം സര്‍വീസില്‍ വിളിച്ച് ഓര്‍ഡര്‍ ചെയ്തു. 

ഇനിയുള്ള രണ്ടു പകലുകള്‍ കണ്ടുതീര്‍ക്കാനുള്ള സ്ഥലങ്ങളേതൊക്കെയെന്ന് തീര്‍ച്ചപ്പെടുത്തണം. ആകെ മനസ്സിലുള്ളത് ബീറ്റില്‍സ് ആശ്രമമാണ്. അറുപതുകളുടെ അവസാനത്തില്‍ അവര്‍ മെഡിറ്റേഷനായി ഋഷികേശില്‍ വന്നപ്പോള്‍ തങ്ങിയ ആശ്രമം! പിറ്റേന്നു രാവിലെ തന്നെ സ്ഥലങ്ങള്‍ ചുറ്റിക്കാണിയ്ക്കാനായി വരാന്‍ നവീനെ വിളിച്ച് ഏര്‍പ്പാടാക്കി... 

അഞ്ജലിയോട് ഫോണില്‍ അല്‍പ്പ നേരം സംസാരിച്ചപ്പോഴേയ്ക്കും ഭക്ഷണം വാതിലില്‍ മെല്ലെ മുട്ടി വിളിച്ചു...

പശിയടങ്ങിയപ്പോള്‍ ആശ്വാസമായി. 

ബാഗില്‍ നിന്ന് ക്യാമറ പുറത്തെടുത്തു ബാറ്ററി ചാര്‍ജ് ചെയ്യാനിട്ടു... അഞ്ജലിയുടെ സഹോദരന്‍ അജിത്തിന്‍റെ ക്യാമറയാണിത്... രണ്ടു മാസം മുൻപ് ഒരു അപകടത്തില്‍ മരിച്ചു പോയ അജിത്തിന്‍റെ ഓര്‍മ്മകള്‍ മനസ്സിലേയ്ക്കോടി വന്നു... അഞ്ജലിയും അജിത്തും തന്ന പിന്തുണയും സ്നേഹവുമാണ് 'വിവാഹമോചനം' എന്ന അനിവാര്യതയിലേക്കുള്ള ആദ്യ ചവിട്ടുപടികള്‍. അവസാനമായി അജിത്ത് അഞ്ജലിയെ കാണാന്‍ വന്നപ്പോള്‍ അവരുടെ കൂടെ നടത്തിയ യാത്ര ഇന്നും മനസ്സില്‍ മായാതെ നില്ക്കുന്നു... തനിക്ക് വേണ്ടി മാത്രം അവര്‍ ഒരുക്കിയ യാത്ര! ക്യാമറയിലെ മെമ്മറി കാര്‍ഡില്‍ ആ നല്ല നിമിഷങ്ങളുടെ സ്മാരകമായി അന്ന് അജിത്ത് എടുത്ത ചില ചിത്രങ്ങള്‍ പതിഞ്ഞു കിടക്കുന്നുണ്ട്... ഫോട്ടോഗ്രാഫിയില്‍ താല്പര്യമുള്ള അജിത്തില്‍ നിന്നാണ് ഋഷികേശിനെക്കുറിച്ച്, ബീറ്റില്‍സ് ആശ്രമത്തെക്കുറിച്ച് കൂടുതല്‍ അറിഞ്ഞത്. അന്ന് മനസ്സിലൂറിയ സ്വപ്നങ്ങളുടെ സാക്ഷാത്കാരം കൂടിയാണ് ഈ യാത്ര... 

ഓര്‍മ്മകളില്‍ നിന്നു രക്ഷപ്പെടാനായി ഹാന്‍ഡ് ബാഗില്‍ നിന്ന് എന്നോ പകുതി കഴിച്ചു ബാക്കി വച്ച ഒരു പുസ്തകം വലിച്ചെടുത്തു... അക്ഷരങ്ങളായി മുന്നിലെത്തിയ ചൂണ്ടയില്‍ കൊരുത്ത കണ്ണുകള്‍, ഓര്‍മ്മകളെയും കൊണ്ട് പുസ്തകം തീര്‍ത്ത മായിക ലോകത്തിന്‍റെ ആഴങ്ങളിലേയ്ക്ക് മാഞ്ഞു പോയി...

ഗ്രൗണ്ട് ഫ്ലോറിലുള്ള റെസ്റ്റോറന്‍റില്‍ നിന്നു പ്രാതല്‍ കഴിഞ്ഞപ്പോഴേയ്ക്കും രഥവുമായി സാരഥിയെത്തി... 

എന്തുകൊണ്ടോ പിന്നിലെ സീറ്റില്‍ ഇരിക്കാന്‍ തോന്നിയില്ല. നവീന്‍ തുറന്നു തന്ന വാതില്‍ അടച്ചു കാറിന്‍റെ മുന്‍ സീറ്റിലേയ്ക്കമര്‍ന്നു... കാര്‍ ആശ്രമം ലക്ഷ്യമാക്കി നീങ്ങി. തലേന്നത്തെ ഓര്‍മ്മയിലാവണം കാര്‍ സ്റ്റീരിയോ ഓഫ് ആയിരുന്നു. വഴി നീളെ നവീന്‍ ഋഷികേശിനെക്കുറിച്ച് വാ തോരാതെ സംസാരിച്ചുകൊണ്ടിരുന്നു... തലമുറകള്‍ കടന്നു പോകും തോറും ചായങ്ങള്‍ക്ക് കടുപ്പം കൂടുന്ന മിത്തുകളും ചരിത്രവും മുന്നില്‍ നിരന്നു...

രാജാജി നാഷ്ണല്‍ പാര്‍ക്കിലൂടെയുള്ള അതിമനോഹരമായ വഴി ചെന്നു നിന്നത് 'ചൌരാസി കുട്ടിയാ' എന്നെഴുതിയ ഒരു ഗെയിറ്റിനു മുന്നിലാണ്. നവീന്‍ വണ്ടി ഒതുക്കി നിര്‍ത്തി... വളരെ പെട്ടെന്നു തന്നെ ആശ്രമത്തില്‍ എത്തിയത് പോലെ... നിശബ്ദമായ ആ അന്തരീക്ഷത്തില്‍ ശാന്തത നിറഞ്ഞു നിന്നു... 

ടിക്കറ്റ് കൌണ്ടര്‍ തുറക്കാന്‍ ഇനിയും സമയം ഉണ്ട്... 

കാത്തുനില്‍ക്കുന്നതിനിടയില്‍ നവീന്‍ ഇടയ്ക്കിടെ ഫോണില്‍ മെസേജുകള്‍ക്ക് മറുപടി അയക്കുന്ന തിരക്കിലാണ്... 

'എന്‍റെ ഗേള്‍ ഫ്രെണ്ടാണ് ദീദി...' ഞാന്‍ ശ്രദ്ധിക്കുന്നത് കണ്ടത് കൊണ്ടാവണം... ചോദിക്കാതെ തന്നെ ഒരു വിശദീകരണം എന്നെ തേടി വന്നു.

'പേരെന്താണ്?'

'വിശാഖ...'

'നല്ല പേര്... എന്‍റെ അന്വേഷണം അറിയിക്കൂ...' ഞാന്‍ അത് പറയുമ്പോള്‍ അവന്‍ ഒന്നു നാണിച്ചുവോ?

കൌണ്ടര്‍ തുറന്നപ്പോള്‍ ഞാന്‍ രണ്ടു ടിക്കറ്റെടുത്തു... നവീന്‍ അത് പ്രതീക്ഷിച്ചിരുന്നില്ലെന്ന് തോന്നി... 

കവാടം കടന്ന് മുകളിലേയ്ക്കുള്ള ചെറിയ കയറ്റം കയറുമ്പോള്‍ എന്തെന്നില്ലാത്ത ഒരാനന്ദം എന്നെ വന്നു പൊതിഞ്ഞു... ഒരപ്പൂപ്പന്‍ താടി പോലെ ഭാരമേതുമില്ലാതെ ഞാനാ വഴിയിലൂടെ പാറി നടന്നു... 

സര്‍ക്കാര്‍ ഏറ്റെടുക്കുന്നതിന് മുന്‍പ് ഏറെക്കാലം പൂട്ടിക്കിടന്നതിന്‍റെ ജീര്‍ണ്ണതകള്‍ അവിടെങ്ങും പ്രകടമായിരുന്നു... നരച്ച ചുവരുകളില്‍ പലയിടത്തും ഭിത്തി അടര്‍ന്ന് ഇഷ്ടികകള്‍ പുറത്തേയ്ക്ക് തുറിച്ചു നോക്കി നിന്നു... ചില കെട്ടിടങ്ങള്‍ കാടു കയറി നശിച്ചിരിക്കുന്നു... ജനാലകള്‍ ചില്ലുകളൊഴിഞ്ഞു ഒടിഞ്ഞു തൂങ്ങിയ അസ്ഥികൂടങ്ങള്‍ പോലെ നിലകൊണ്ടു. പലയിടത്തും പുതിയ കാലത്തെ അഭിനവ ഡാവിഞ്ചിമാരുടെ ചിത്രവൈകൃതങ്ങള്‍ കടും നിറങ്ങളില്‍ തെളിഞ്ഞു കണ്ടു... 

പലയിടത്തും നടന്ന് നടന്ന് ക്യാമറയുടെ വിശപ്പു തീര്‍ത്തു... ചിലയിടങ്ങളില്‍ നവീനെ ഫോട്ടോയെടുക്കാനേല്‍പ്പിച്ചു ഒരു മോഡലിന്‍റെ റോള്‍ സ്വയം ഏറ്റെടുത്തു... 

നവീനെ വിശാഖയുടെ മെസേജുകള്‍ക്ക് മറുപടി അയക്കാന്‍ വിട്ടു കൊണ്ട് ഞാന്‍ ബീറ്റില്‍സ് മെഡിറ്റേറ്റ് ചെയ്തിരുന്ന ഒന്‍പതാം നമ്പര്‍ ഹട്ടില്‍ കുറച്ചു നേരം ഒറ്റയ്ക്കിരുന്നു... ആശ്രമത്തിനരികെ ഒഴുകുന്ന ഗംഗയുടെ കളകളാരവം കാതില്‍ മുഴങ്ങി... അവരുടെ പാട്ടുകള്‍ക്ക് ഗംഗയുടെ താളമുണ്ടെന്ന് തോന്നി... ഒരു ഗിറ്റാര്‍ കിട്ടിയിരുന്നെങ്കില്‍!

ഉച്ചയോടെ ആശ്രമത്തില്‍ നിന്നിറങ്ങി... മനസ്സ് നിറഞ്ഞിരുന്നു... എന്തെന്നില്ലാത്ത ശാന്തത ഉള്ളില്‍ നിറഞ്ഞു തുളുമ്പി... 

വെയിലിനൊപ്പം വിശപ്പും അധികരിച്ചിരിക്കുന്നു... നവീന്‍ നല്ല ഒരു വെജിറ്റേറിയന്‍ റെസ്റ്റോറന്‍റിന് മുന്നില്‍ വണ്ടി നിര്‍ത്തി. 'പിന്നെ കഴിച്ചോളാം' എന്ന ഒഴിവുകഴിവുകള്‍ അവഗണിച്ച് അവനെയും ഒപ്പം കൂട്ടി. സവാരി കൊണ്ടുവന്ന ആളുടെ ഒപ്പമിരുന്നു ഭക്ഷണം കഴിക്കാന്‍ അവനു ചെറിയ മടിയുള്ളത് പോലെ... 

'വിശാഖയോട് എന്‍റെ അന്വേഷണം അറിയിച്ചോ?' ഇരിപ്പിടത്തിലെ ഉരുളന്‍ തലയിണയില്‍ മെല്ലെ ചാരി ഇരുന്നു കൊണ്ട് അന്തരീക്ഷത്തിന് ഒരയവ് വരുത്താന്‍ ഞാനവനോട് ചോദിച്ചു... 

'ഉം... അവള്‍ ദീദിയോട് ഒരു ഹായ് പറയാന്‍ ഏല്‍പ്പിച്ചിട്ടുണ്ട്' അത് പറയുന്നതിനിടെ അവന്‍ ഫോണിലെ ഗാലറിയില്‍ നിന്ന് ചുവന്ന ചുരിദാര്‍ അണിഞ്ഞ, മെലിഞ്ഞു സുന്ദരിയായ ഒരു പെണ്‍കുട്ടിയുടെ ഫോട്ടോ എനിക്ക് കാണിച്ചു തന്നു. ഇടത്തെ കവിളിലെ മറുക് അവളുടെ സൗന്ദര്യത്തിന് മാറ്റ് കൂട്ടുന്നത് പോലെ... 

'ഇനി എങ്ങോട്ടാണ് ദീദി പോകേണ്ടത്? രാം ഛൂലയും ലക്ഷ്മണ്‍ ഛൂലയും പോയാലോ?' ഭക്ഷണം കഴിഞ്ഞ് കാറിലേയ്ക്കു തിരിച്ചു കയറുമ്പോള്‍ നവീന്‍ ചോദിച്ചു.

'ഇന്നിനി എവിടെയ്ക്കുമില്ല... തിരികെ ഹോട്ടലിലേയ്ക്ക് പോകാം...' മറ്റൊരിടത്തേയും ഓര്‍മ്മകള്‍ കൊണ്ടിന്നത്തെ ദിവസം മലിനപ്പെടുത്താന്‍ ഇഷ്ട്ടമില്ലാതെ ഞാന്‍ മറുപടി പറഞ്ഞു. 

'നാളെ ഞാന്‍ വരണോ ദീദി?' ഹോട്ടലിന്‍റെ ലോബിയിലേയ്ക്ക് വണ്ടി തിരിക്കുന്നതിനിടെ നവീന്‍റെ ചോദ്യം വന്നു. 

'രാവിലെ വരൂ... എവിടെ പോകണമെന്ന് നാളെ തീരുമാനിക്കാം!' ലക്ഷ്യബോധമില്ലാത്ത എന്‍റെ മറുപടി അവനെ അദ്ഭുതപ്പെടുത്തിയോ?

തിരികെ റൂമിലെത്തി അന്നത്തെ അനുഭവങ്ങളുടെ നിര്‍വൃതിയില്‍ ഒന്നു മയങ്ങി... കണ്ണു തുറന്നപ്പോള്‍ സന്ധ്യയായിരിക്കുന്നു... അസ്തമയ സൂര്യന്‍റെ കിരണങ്ങള്‍ ഋഷികേശിനു മുകളില്‍ സ്വര്‍ണ്ണ ചാമരം വീശി നിന്നു... 

മെല്ലെ പുറത്തിറങ്ങി... നിരത്തില്‍ അധികം തിരക്കില്ല... ലക്ഷ്യബോധമില്ലാത്ത കാലുകള്‍ അടുത്തുള്ള ഗംഗാ നദിയുടെ ബീച്ചിലാണ് കൊണ്ടെത്തിച്ചത്... വെളുത്ത പഞ്ചസാരമണല്‍ കാലുകളെ വാരിപ്പുണര്‍ന്നു... ആളുകളൊഴിഞ്ഞ ബീച്ചിലെ പാറക്കല്ലില്‍ ഗംഗയുടെ ഓളങ്ങളുടെ താളത്തിലലിഞ്ഞു എത്ര നേരമിരുന്നു എന്നോര്‍മ്മയില്ല... അഞ്ജലിയുടെ ഫോണ്‍ കോള്‍ ആണ് സ്വബോധത്തിലേയ്ക്ക് മടക്കി കൊണ്ടു വന്നത്... സ്വര്‍ണ്ണവര്‍ണ്ണം മാറി ചുറ്റും ഇരുട്ട് പരന്നിരിക്കുന്നു... 

'തിരികെ വിളിക്കാം' എന്നു മെസേജ് അയച്ച ശേഷം പതിയെ ഹോട്ടലിലേയ്ക്ക് നടന്നു... 

പുസ്തകത്തില്‍ അഭയം പ്രാപിക്കാന്‍ തോന്നിയില്ല. അത്താഴം ഒരു ജൂസിലൊതുക്കി ഉറങ്ങാന്‍ കിടന്നു... ആദ്യമായി കട്ടിലിന്‍റെ മറുവശത്തെ ശൂന്യതയെ ഭയക്കാതെ! രാവിന്‍റെ നിശബ്ദത നാളിതുവരേ കേട്ടതിലേറ്റവും ഹൃദ്യമായ സംഗീതം പോലെ തോന്നി... നിദ്രയുടെ ഭാരം താങ്ങാനാവാതെ കണ്‍പോളകള്‍ കൂമ്പിയടഞ്ഞു... 

അതിരാവിലെ തന്നെ എഴുന്നേറ്റു... ഒരു ചായയുടെ അകമ്പടിയോടെ, അന്ന് പോകാനുള്ള സ്ഥലങ്ങള്‍ക്കായി ഇന്‍റര്‍നെറ്റില്‍ പരതി... ആദ്യം തേടി വന്ന ഉത്തരം തന്നെ മനസ്സിലുടക്കി - റാഫ്റ്റിങ്! ഗംഗയുടെ താളത്തില്‍ ഒരു പൊങ്ങു തടി പോലെ ഒഴുകാന്‍ ഉള്ളം കൊതിച്ചു... സാധ്യമെങ്കില്‍ റാഫ്റ്റ് ചെയ്യണമെന്ന് തീരുമാനിച്ച് നവീനായി ലോബിയില്‍ കാത്തിരുന്നു... 

നവീന്‍റെ ഏതോ സുഹൃത്ത് വഴി ഉച്ച കഴിഞ്ഞ് റാഫ്റ്റിങ്ങിന് സീറ്റ് ബുക്ക് ചെയ്തു... ഉച്ചയാവാന്‍ സമയമൊരുപാട് ബാക്കിയുണ്ട്... അത് വരെ വെറുതെ ഊര് തെണ്ടാന്‍ തീരുമാനിച്ചു. കഴിയുമെങ്കില്‍ അഞ്ജലിക്കായി എന്തെങ്കിലും വാങ്ങണം.

രാം ഛൂലയ്ക്കടുത്തുള്ള മാര്‍ക്കറ്റിലെയ്ക്കാണ് നവീന്‍ തന്നെ കൊണ്ടുപോയത്... പെര്‍ഫ്യൂം വില്‍ക്കുന്ന നല്ല കട കാണിച്ചു തന്നതും, വില പേശിയതും അവനാണ്. വില കുറപ്പിയ്ക്കാനുള്ള അവന്‍റെ അദ്ധ്വാനം കണ്ടപ്പോള്‍ ഒരു വേള ഞാന്‍ അവന്‍റെ സഹോദരി തന്നെയാണെന്ന് തോന്നിപ്പോയി... ഹൃദയാകൃതിയിലുള്ള മുല്ലപ്പൂവിന്‍റെ ഗന്ധം 2 കുപ്പി ഗിഫ്റ്റ് റാപ്പ് ചെയ്തു വാങ്ങി... 

പുറത്തിറങ്ങിയപ്പോള്‍ ഒരു കുപ്പി നവീനെ ഏല്‍പ്പിച്ചു. പകച്ച കണ്ണുകളുമായി അവന്‍ എന്നെ നോക്കി സ്തംഭിച്ചു നിന്നു... 

'വിശാഖയ്ക്ക്... ദീദിയുടെ ഗിഫ്റ്റ്...' ചെറു ചിരിയോടെ ഞാനത് പറയുമ്പോള്‍ അവന്‍റെ കണ്ണുകള്‍ ചെറുതായി നനഞ്ഞു തിളങ്ങിയോ? എന്‍റെ ഹൃദയം നനഞ്ഞിരുന്നു... പുതുജന്‍മത്തിലും ഒറ്റയ്ക്കല്ലെന്നു തോന്നി... 

കാറിലേയ്ക്ക് നടക്കുമ്പോളാണ് ഇടത്തു വശത്തായി മ്യൂസിക്കല്‍ ഇന്‍സ്ട്രമെന്‍റുകള്‍ വില്‍ക്കുന്ന ചെറിയൊരു കട കണ്ടത്. ഒരു മാത്ര നിശ്ചലമായ ശേഷം കാലുകള്‍ അറിയാതെ അങ്ങോട്ട് ചലിച്ചു... 

ഇടപാടുകാര്‍ ആരുമില്ല!

ഹാര്‍മോണിയവും തബലയും നിറഞ്ഞ ആ കടയില്‍ ഒരു കോണിലായി വളരെ കുറച്ചു ഗിറ്റാറുകള്‍ മാത്രം തൂക്കിയിട്ടിരിക്കുന്നു... 

ഉദരത്തില്‍, സൌണ്ട് ഹോളിനു ചുറ്റുമായി ചെറിയ ഡിസൈനുകളുള്ള ഒരു അക്കൊസ്റ്റിക് ഗിറ്റാര്‍ ആണ് ആദ്യം ശ്രദ്ധയില്‍ പെട്ടത്. ഒരു മായിക വലയത്തില്‍ പെട്ടത് പോലെ അത് കയ്യിലെടുത്തു... ഏറെക്കാലത്തിന് ശേഷം ഗിറ്റാറിന്‍റെ തന്ത്രികളില്‍ തൊട്ടപ്പോള്‍ ഉടലാകെ വൈദ്യുതി പടര്‍ന്നത് പോലെ... അല്‍പ്പനേരം കണ്ണുകളടച്ച് മെല്ലെ ആ തന്ത്രികളെ തൊട്ടുണര്‍ത്തി... ചുറ്റും സംഗീതം നിറഞ്ഞു...

എന്തുകൊണ്ടോ ആ ഗിറ്റാര്‍ തിരിച്ചു വെയ്ക്കാന്‍ തോന്നിയില്ല. വില പേശാനൊരുങ്ങിയ നവീനെ തടഞ്ഞു കൊണ്ട് കടയുടമ ചോദിച്ച കാശു കൊടുത്തു പുറത്തിറങ്ങി... സന്തോഷത്തിന് ഒരിയ്ക്കലും വിലയിടാനാവില്ലെന്ന് തിരിച്ചറിയുന്നു... വര്‍ഷങ്ങള്‍ക്കിടയില്‍ ആദ്യമായി സ്വന്തമായി ഒരു ഗിഫ്റ്റ്... ഏറെ കൊതിച്ച സമ്മാനം... ഹൃദയം സംഗീതത്തിലലിയാന്‍ കൊതിച്ചു... മെല്ലെ ആ ഗിറ്റാര്‍ ഒന്നുകൂടി ചേര്‍ത്തു പിടിച്ചു... 

മറൈന്‍ ഡ്രൈവ് മുതല്‍ ശിവപുരി വരെയുള്ള റാഫ്റ്റിങ് പുതിയൊരു അനുഭവമായിരുന്നു... ഒരു തൊട്ടിലിലെന്നവണ്ണം ഗംഗാ മയ്യാ ഞങ്ങളുടെ വഞ്ചിയെ താരാട്ടു പാടി നെഞ്ചോട് ചേര്‍ത്തു... ഒന്നര മണിക്കൂറില്‍ 10 കിലോമീറ്റര്‍ ദൂരം ഗംഗയില്‍ ഊഞ്ഞാലാടി തുഴഞ്ഞു... ഗംഗയുടെ കുസൃതിയും, ശാന്തതയും, രൗദ്രഭാവവുമെല്ലാം അറിഞ്ഞ് ഉടലാകെ തളര്‍ന്നെങ്കിലും, കരയ്ക്കു കയറുമ്പോള്‍ വിശ്വം കീഴടക്കിയത് പോലെ തോന്നി... 

'റാഫ്റ്റിങ് ഇഷ്ടപ്പെട്ടോ ദീദീ?' എന്‍റെ സന്തോഷം കണ്ട് നവീന്‍ ചോദിച്ചു... 

'വളരെയേറെ...' ഒരു പുഞ്ചിരിയോടെ മറുപടി പറഞ്ഞു... 

'ദീദി എന്നാണ് മടങ്ങുന്നത്?'

മടക്കയാത്ര എന്ന ചിന്ത തന്നെ അപ്പോഴാണ് മനസ്സിലേയ്ക്ക് കടന്നു വന്നത്... ഋഷികേശിലെത്തിയിട്ട് ഇത് മൂന്നാം ദിവസമായിരിക്കുന്നു.. പിറ്റെന്നു വൈകുന്നേരമാണ് മടക്കയാത്രയ്ക്കുള്ള ടിക്കറ്റ്...

'രണ്ട് ദിവസം കൂടി കഴിഞ്ഞ്!' അങ്ങിനെയാണ് വായില്‍ വന്നത്. എന്തോ ഒന്ന് ഈ മണ്ണിലേയ്ക്ക് തന്നെ ചേര്‍ത്തു വയ്ക്കുന്നുവോ?

'ദീദി ദേവപ്രയാഗില്‍ പോയിട്ടുണ്ടോ?' ഹോട്ടലിലേയ്ക്ക് വണ്ടിയോടിക്കുന്നതിനിടെ നവീന്‍ തിരക്കി...

'അവിടെ എന്താണ് പ്രത്യേകത?' 

'അളകനന്ദയും ഭാഗീരഥിയും കൂടി ചേര്‍ന്ന് ഗംഗയായി ഒഴുകുന്നത് അവിടെ നിന്നാണ്...'

'നാളെ അവിടെ കൊണ്ടുപോകാമോ?' ഗംഗയുടെ സംഗമ സ്ഥാനം! ആ ഒരു കാരണം മാത്രം മതിയായിരുന്നു എനിക്കാ ചോദ്യം ചോദിക്കാന്‍... റാഫ്റ്റിങ് അത്രമേല്‍ ഗംഗയെ എന്നോടു ചേര്‍ത്തിരുന്നു...

പിറ്റേന്ന് അതിരാവിലെ തന്നെ ഞങ്ങള്‍ ദേവപ്രയാഗിലേയ്ക്ക് യാത്ര തിരിച്ചു... വഴിയ്ക്ക് കഴിക്കാനായി നവീന്‍ ചില പഴങ്ങള്‍ കരുതിയിരുന്നു... 

ഒരു വശത്ത് താഴെ മിന്നിത്തിളങ്ങുന്ന വെള്ളി നൂലു പോലെ ഗംഗാ നദി ഇടയ്ക്കിടെ ദര്‍ശനം തന്നുകൊണ്ടിരുന്നു... മറുവശത്ത് ചെങ്കുത്തായ പാറകള്‍ റോഡിലേയ്ക്ക് എത്തി നോക്കി നിന്നു കഥകള്‍ പറഞ്ഞു... 

പ്രയാഗ് അടുക്കും തോറും പ്രകൃതിയുടെ ഭാവം മാറി വന്നു... അകലെയായ് മലനിരകള്‍ പല മടക്കുകളായി തെളിഞ്ഞു വന്നു... 3 മണിക്കൂര്‍ കൊണ്ട് എന്‍‌ എച്ച് 7 ന്‍റെ ചുരുളുകളഴിച്ചു ഞങ്ങള്‍ ദേവപ്രയാഗിലെത്തി... 

വലതു വശത്തായി കരയെ മൂന്നായി മുറിച്ചിട്ടു കൊണ്ട് നദികള്‍ സംഗമിക്കുന്നു... ഇരു നിറങ്ങളിലുള്ള ഭാഗീരഥിയും അളകനന്ദയും ഒന്നു ചേര്‍ന്ന് ഐക്യത്തോടെ നിറങ്ങള്‍ കലരാതെ സ്വച്ഛമായി ഒഴുകുന്നു... ഗംഗയായി മാറിക്കൊണ്ട്... 

കാറ് പാര്‍ക്കു ചെയ്ത ശേഷം ഭാഗീരഥിയ്ക്കു കുറുകെയുള്ള ഇരുമ്പിന്‍റെ തൂക്കുപാലം കടന്നു... ഓരോ ചുവടിലും അത് ചെറുതായി കുലുങ്ങുന്നത് പോലെ... ബാഹ് ബസാറിന്‍റെ ഭാഗമായ ഇടുങ്ങിയ ഒരു തെരുവിലെയ്ക്കാണെത്തിയത്... വഴിയ്ക്കിരുവശത്തുമായി ചെറിയ ചെറിയ കച്ചവട സ്ഥാപനങ്ങള്‍... ആള്‍ത്തിരക്കൊഴിഞ്ഞു സൊറ പറഞ്ഞിരിക്കുന്ന കച്ചവടക്കാരെ കടന്ന് താഴേയ്ക്കുള്ള വഴിയെ മുന്നോട്ട്! രഘുനാഥ ക്ഷേത്രത്തിന്‍റെ ഗോപുരം തലയെടുപ്പോടെ ഉയര്‍ന്നു നിന്നു ഞങ്ങള്‍ക്ക് വഴി കാട്ടി... 

താഴേയ്ക്കുള്ള നിരവധി പടികളിറങ്ങി സ്നാന ഘട്ടത്തിലേയ്ക്ക് നടന്നു... ഇരുവശത്തു നിന്നും ഒഴുക്കിന്‍റെ മുഴക്കം കാതിലിരച്ചു കയറി... 

സ്നാന ഘട്ടത്തിലെ ചങ്ങലയില്‍ പിടിച്ചുകൊണ്ട് മെല്ലെ പാദങ്ങള്‍ നനച്ചു... സൂചി കുത്തുന്ന പോലെയുള്ള തണുപ്പ് ഒരു തരിപ്പായി ഉടലാകെ പടര്‍ന്നു... 

പതിയെ താഴേയ്ക്കിറങ്ങി ദീര്‍ഘമായൊരു ശ്വാസമെടുത്ത ശേഷം ഗംഗയില്‍ മുങ്ങി നിവര്‍ന്നു. ഒരു നിമിഷം ശാപമോക്ഷം ലഭിച്ച അഹല്യയാണ് താനെന്നു തോന്നി... പൂര്‍വ്വജന്‍മത്തിന്‍റെ സ്മാരകമായി കാലപാശം പോലെ കഴുത്തില്‍ ചുറ്റിയിരുന്ന താലിയൂരി ഇന്നലെകളുടെ ഓര്‍മ്മകളുടെ കൂടെ ഗംഗയിലേക്കെറിഞ്ഞു...

തിരിച്ചു കയറുമ്പോള്‍ എങ്ങു നിന്നോ ഒരു കുളിര്‍ കാറ്റ് വന്നു തഴുകി കടന്നു പോയി... ചുണ്ടുകളിലപ്പോള്‍ മറ്റൊരു ബീറ്റില്‍സ് ഗാനത്തിന്‍റെ ഈരടികള്‍ തങ്ങി നിന്നിരുന്നു... "Here comes the sun…"