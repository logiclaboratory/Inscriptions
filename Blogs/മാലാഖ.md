# മാലാഖ

ഐ ടി ക്കാരുടെ ലോക്കൽ മക്കയായ ബാംഗ്ലൂരിൽ(അന്ന് ബെംഗളൂരു ആയിട്ടില്ല) ജോലി ചെയ്യുന്ന കാലത്ത് സംഭവിച്ച കഥയാണ്. ജീവിതം വലിയ തടസ്സങ്ങൾ ഒന്നുമില്ലാതെ ഒഴുകിക്കൊണ്ടിരിക്കുന്നു. സുഖസുഷുപ്തമായി രണ്ട് സഹമുറിയന്മാരുടെ കൂടെ രാജാവിനെ പോലെ വാണരുളീടുന്ന ബാച്ചിലർ കാലം.

കൂട്ടത്തിലൊരാൾ അൽപ്പം ഹോം സിക്ക് ആണ്. മിക്കവാറും എല്ലാ ആഴ്ചയിലും വീട്ടിൽ പോകും. ബാക്കി ഞങ്ങൾ രണ്ട് പേര്, കൂടെ കൂടെ ചെന്ന് ഉള്ള വില കളയണ്ടെന്നു വിചാരിച്ചു മാസത്തിലൊന്നോ മറ്റോ പോയാലായി. മിക്കവാറും ട്രെയ്നിനാണ് യാത്ര. ഇന്നത്തെപ്പോലെ തന്നേ ടിക്കറ്റ് കിട്ടാൻ അന്നും ബുദ്ധിമുട്ടാണ്.

3 മാസം മുൻപ് ടിക്കറ്റ് ഓപ്പൺ ആവുന്ന ദിവസം രാവിലെ തന്നെ കുത്തിയിരുന്നാ... മീശ മാധവനിൽ പറഞ്ഞത് പോലെ... 2 ടിക്കറ്റ് കിട്ടിയാലായി. അന്നൊക്കെ എല്ലാ ആഴ്ചയും ഒരാചാരം പോലെ ഞങ്ങൾ ചെയ്തു വന്നിരുന്ന കാര്യമാണത്. എന്നിട്ട് നാട്ടിൽ പോകുന്നില്ലെങ്കിൽ ക്യാൻസൽ ചെയ്യും.

മിക്കവാറും upper ബെർത്ത് ആയിരിക്കും എടുക്കുന്നത്. അതിന് പല ഗുണങ്ങളുണ്ട്. ഉറക്കം വരുമ്പോ ആരോടും ചോദിക്കാതെ കേറി കിടക്കാം എന്നതാണ് ഒരു ഗുണം. ചില പ്രത്യേക സാഹചര്യങ്ങളിൽ സഹമുറിയന്മാരുടെ പേരിൽ എടുത്ത ടിക്കറ്റുമായും യാത്ര ചെയ്യാം എന്നതാണ് രണ്ടാമത്തെ ഗുണം.

മുകളിൽ നിന്ന് നമ്മൾ ടിക്കറ്റും id യും കൊടുക്കുന്നു. ഇന്നേ വരെ ഒരു ടി ടി യും id യും ടിക്കറ്റിലെ പേരും ഒത്തു നോക്കിയതല്ലാതെ മുഖം ഒത്തു നോക്കിയിട്ടില്ല. പോകുമ്പോ സഹമുറിയന്റെ പാൻ കാർഡ് എടുക്കാൻ മറക്കരുതെന്ന് മാത്രം.

ഇനി നമുക്ക് നമ്മുടെ സംഭവത്തിലേയ്ക്ക് വരാം. അങ്ങനെയിരിക്കെ എനിക്ക് ഒരു വീക്കെൻഡ് നാട്ടിൽ എത്തേണ്ട ആവശ്യം വന്നു. ഒഴിവാക്കാനാവാത്ത യാത്ര. ആ ആഴ്ച്ച നാട്ടിൽ പോകാൻ എനിക്ക് ടിക്കറ്റ് ഉണ്ടെന്നു സ്ഥിരമായി ടിക്കറ്റ് ബുക്ക് ചെയ്യുന്ന മുറിയൻ സ്ഥിരീകരിച്ചു. സന്തോഷം.

പതിവു പോലെ വെള്ളിയാഴ്ച്ച വൈകുന്നേരം ജോലി കഴിഞ്ഞു വന്നു, രാവിലെ പായ്ക്ക് ചെയ്തു വെച്ച ബാഗ് എടുത്തു ഇറങ്ങാൻ നേരം മുറിയൻ കേറി വന്നു. വീട്ടുടമ വിളിച്ചിരുന്നു പോലും. പിറ്റേ ദിവസം വാടക കൊടുക്കണം. കയ്യിലുള്ള കാശെടുത്തു കൊടുത്തു കെ ആർ പുരത്തെക്കു നീങ്ങി.

രാത്രി 11 മണി അടുപ്പിച്ചാണ് ട്രെയിൻ. ഒരു പായ്ക്കറ്റ് ഗുഡ് ഡേ ബിസ്കറ്റിൽ അത്താഴം ഒതുക്കി ഒരു കുപ്പി വെള്ളോം വാങ്ങി ട്രെയിൻ വന്നപ്പോൾ ചാടിക്കയറി. സീറ്റ് കണ്ടുപിടിച്ചു ചെന്നപ്പോ നല്ല ഘടാ ഘടിയനായ ഒരാൾ എന്റെ സീറ്റിൽ ചാരി ഇരുന്നുറങ്ങുന്നു.

ഉറങ്ങുന്ന ആളെ എഴുന്നേൽപ്പിക്കാൻ തീരെ താത്പര്യമില്ലാത്തോണ്ടു ഞാൻ ഒരു 10 - 15 മിനിറ്റ് കാത്തു നിന്നു. അപ്പോഴേയ്ക്കും ഘടാ ഘടിയൻ ചെറുതായി കൂർക്കം വലിച്ചു തുടങ്ങിയോ എന്ന് എനിക്ക് തന്നെ സംശയമായി.

എന്തും വരട്ടെ എന്ന മട്ടിൽ തോളിൽ പതിയെ ഒന്നു തട്ടി നോക്കി. ഒന്നു മടിച്ചതു കൊണ്ടാവും, തട്ടിനു വേണ്ടത്ര ബലം ഉണ്ടായില്ല. കൂർക്കം വലി ഒന്നൂടെ മുറുകിയത് പോലെ. പിന്നെ ഒന്നും നോക്കിയില്ല. രണ്ടും കൽപ്പിച്ചു ശക്തി സംഭരിച്ചു വീണ്ടും തട്ടി. കൂർക്കം വലി നിന്നു. കണ്ണുകൾ തുറന്നു.

ഏതവനാടാ എന്റെ ഉറക്കം കളഞ്ഞത് എന്ന മട്ടിൽ കണ്ണുകൾ ചുറ്റും പരതി. ഞാൻ ഭവ്യതയോടെ പറഞ്ഞു.
"Excuse me. This is my seat"
"No! This is my seat"
ഉറക്കം മുറിഞ്ഞ കലിപ്പിൽ എന്നെ തുറിച്ചു നോക്കി കൊണ്ട് അയാൾ തിരിച്ചു പറഞ്ഞു. തെളിവിന് പോക്കറ്റിൽ കിടന്ന ടിക്കറ്റും നിവർത്തി കാണിച്ചു.

ഞാൻ ഞെട്ടി. അതേ കംപാർട്ട്‌മെന്റിൽ അതേ സീറ്റ് നമ്പറിൽ വേറെ ഒരു ടിക്കറ്റ്. റയിൽവേ മുത്തപ്പൻ ചതിച്ചോ? എന്തായാലും ടി ടി വരുമ്പോ സംസാരിച്ചു ശെരി ആക്കാമെന്നുറച്ചു ഞാൻ വാതിലിനടുത്തേക്ക് നീങ്ങി നിന്നു. കൂർക്കം വലി വീണ്ടും മുറുകി തുടങ്ങി.

എന്നാലും ഇതെങ്ങനെ സംഭവിച്ചു എന്ന് സംശയിച്ചു ഞാൻ കയ്യിലിരുന്ന ടിക്കറ്റ് വീണ്ടും ഒന്നൂടെ നോക്കി. ഒറ്റ നോട്ടത്തിൽ തന്നെ നന്നായി ഒന്നു ഞെട്ടി. കയ്യിലിരുന്ന ഒരു കുപ്പി വെള്ളം ഒറ്റ ഇറക്കിന് ഉള്ളിലെത്തി. ഒരു കടല് കിട്ടിയാലും അപ്പൊ ഞാൻ കുടിച്ചേനെ...

വൈകുന്നേരം 5.30 ന് പുറപ്പെടുന്ന കൊച്ചു വേളി എക്സ്പ്രസിന്റെ ടിക്കറ്റ് എന്റെ കയ്യിലിരുന്നു വിറച്ചു. അതും കൊണ്ട് രാത്രിയുള്ള ഐലന്റ് എക്‌സ്‌പ്രസിൽ ആണ് ഞാൻ കയറിയിരിക്കുന്നത്. ഒറ്റ സെക്കൻഡ് കൊണ്ട് ഞാൻ കള്ള വണ്ടി കേറിയവനായി. മിക്കവാറും മുറിയൻ ആ സമയം തല അറഞ്ഞു തുമ്മിക്കാണും.

സംഭവിച്ചത് സംഭവിച്ചു. എന്തായാലും നാട്ടിൽ എത്തിയേ പറ്റൂ. അതിനി ടി ടി യുടെ കാലു പിടിച്ചിട്ടെങ്കിൽ അങ്ങനെ... തിരു രൂപത്തിന്റെ വരവും കാത്ത്‌ വാതിൽക്കൽ നിൽപ്പുറപ്പിച്ചു. അധികം കാത്തു നിൽക്കേണ്ടി വന്നില്ല. കറുപ്പും വെള്ളയും അണിഞ്ഞു പ്രൗഢിയിൽ ആളെത്തി.

തിരക്കൊഴിയാൻ ഞാൻ കാത്തു നിന്നു. പറയാനുള്ളത് നേരെ ചൊവ്വേയുള്ള കാര്യമല്ലല്ലോ. അവസാനം എന്നോട് വന്നു ടിക്കറ്റ് ചോദിച്ചപ്പോ മടിച്ചു മടിച്ചു ഞാൻ കാര്യം പറഞ്ഞു.
"You can get down at next station"
ഒരു ദാക്ഷിണ്യവുമില്ലാതെ, കണ്ണിൽ ചോരയില്ലാത്ത മറുപടി വന്നു.

നേരത്തെ ഞെട്ടിയ ഞെട്ടലിന്റെ ക്ഷീണം മാറാത്തത് കൊണ്ടു ഞാൻ പിന്നെ ഞെട്ടിയില്ല. അവസാന അടവായി പൂഴിക്കടകൻ തന്നെ ഇറക്കി. ദയനീയമായി കെഞ്ചി. വെള്ളിയാഴ്ച ആയത് കൊണ്ട് തിരക്ക് കൂടുതൽ ആണെന്നൊക്കെ പറഞ്ഞ് പുള്ളി പ്രതിരോധിക്കാൻ ആവത് ശ്രമിച്ചു. ഞാൻ തിരിച്ചും.

ഒടുക്കം ഫൈൻ അടച്ചു ടിക്കറ്റ് തരാം എന്ന് സമ്മതിച്ചു പുള്ളി എന്റെ മനസ്സിൽ വിശുദ്ധ പദവി നേടി. കാശെടുക്കാൻ പേഴ്‌സ് തുറന്ന ഞാൻ വീണ്ടും ഞെട്ടി. ഉണ്ടായിരുന്ന കാശ് വാടക എടുത്തു കൊടുത്തു. തപ്പിപ്പെറുക്കിയാൽ കയ്യിൽ ഒരു [500 - 600](tel:500600) രൂപ കാണും.

ഫൈനടക്കം തുക അതിനു മുകളിൽ വരും. വീണ്ടും ഞാൻ വിശുദ്ധനോടപേക്ഷിച്ചു. ഒടുക്കം എന്റെ ശല്യം ഒഴിവാക്കാനാവണം, എന്റെ കയ്യിൽ ഉള്ള കാശ് മേടിച്ചിട്ടു സ്വന്തം സീറ്റ് എനിക്കു തന്ന് വിശുദ്ധൻ മാലാഖയായി.

സംഭവം നിയമ വിരുദ്ധമാണ്. പുള്ളിയുടെ ഡ്യൂട്ടി പാലക്കാട് വരെയുള്ളൂ. അവിടെ വരെ ഒരു കുഴപ്പവുമില്ല. പാലക്കാട് എത്തുമ്പോൾ എറണാകുളത്തേക്ക് ഒരു സ്ലീപ്പർ ടിക്കറ്റ് ഞാൻ എടുത്താൽ മതി. നേരത്തെ വാങ്ങിയ കാശിൽ നിന്ന് അതിനുള്ള ചില്ലറ പുള്ളി തിരിച്ചു തന്ന് മാതൃകയായി.

ഉറങ്ങണമെന്ന് അതിയായ ആഗ്രഹം ഉണ്ടെങ്കിലും ഒരു നിമിഷം പോലും അന്ന് ഉറങ്ങാൻ സാധിച്ചില്ല എന്നതാണ് സത്യം. ബാങ്കിൽ കാശ് കിടന്നതു കൊണ്ട് ചില സമയത്ത് പ്രത്യേകിച്ച് ഗുണമൊന്നും ഇല്ലെന്ന് നോട്ടു നിരോധനത്തിന് മുൻപേ മനസ്സിലാക്കാൻ കഴിഞ്ഞു.

അങ്ങനെ വാതിലിനടുത്തുള്ള സൈഡ് സീറ്റിൽ കുത്തിയിരുന്നു നേരം വെളുപ്പിക്കുന്നതിനിടയ്ക്ക് പാലക്കാട് ട്രെയിൻ അധിക നേരം നിർത്തില്ല എന്ന് എനിക്ക് മനസ്സിലായി. അടുത്ത പണി! കയ്യിൽ പതിവിലേറെ ലഗ്ഗേജ് ഉണ്ട്. അത് ട്രെയിനിൽ വെച്ചിട്ട് ടിക്കറ്റെടുക്കാൻ പോകാൻ പറ്റില്ല. കൊണ്ടുപോകാനും പറ്റില്ല.

അന്ന് കണി കണ്ടവനെ വേറെ ഒരുത്തനും കണി കാണല്ലേ ദൈവമേ എന്നു ആത്മാർത്ഥമായി പ്രാർത്ഥിച്ചു പോയ നിമിഷങ്ങൾ.

ഏകദേശം ഈറോഡ് കഴിഞ്ഞു കാണും, മുകളിലെ ബർത്തിൽ നിന്നും സുന്ദരിയായ ഒരു പെണ്കുട്ടി താഴേയ്ക്കിറങ്ങി വന്നു.

വേറെ ഒരവസരമായിരുന്നെങ്കിൽ കുറച്ചു നേരം നോക്കിയിരുന്നേനെ. പക്ഷെ മനസ്സ് മുഴുവൻ പാലക്കാട് നിന്ന് എറണാകുളത്തേക്കുള്ള ടിക്കറ്റ് എങ്ങനെ ഒപ്പിക്കുമെന്നോർത്തുള്ള ആധിയായിരുന്നു. അപ്പോഴതാ ബാത്റൂമിൽ പോയി തിരിച്ചു വന്ന കുട്ടി എന്റെ അതേ ബെർത്തിൽ അപ്പുറത്തെ വശത്ത് വന്നിരുന്നു.

ഇതിനിടയിൽ കോയമ്പത്തൂർ വന്നത് പോലെ പിന്നോട്ടു പാഞ്ഞു പോയി. കുട്ടി പതിയെ ബാഗ് പായ്ക്ക് ചെയ്തു തുടങ്ങി.
"പാലക്കാടാണോ ഇറങ്ങുന്നത്?"
എന്റെ ചോദ്യം കേട്ട് ഞെട്ടിയ മുഖത്ത് നിന്നും സംശയം ഒലിക്കുന്ന ഒരു നോട്ടം തിരിച്ചു വന്നു.
"അതേ" പുറകെ മറുപടിയും എത്തി.

"വീട്ടിൽ നിന്ന് ആരെങ്കിലും വിളിക്കാൻ വരുമോ?" എന്റെ ചോദ്യം നോട്ടത്തിലെ സംശയത്തിന്റെ അളവ് കൂട്ടി.
"വരും"
"ഒരു ഉപകാരം ചെയ്യാമോ? എറണാകുളത്തേക്ക് ഒരു സ്ലീപ്പർ ടിക്കറ്റ് ഒന്നു വിളിച്ചു പറഞ്ഞ് എടുത്തു തരാമോ? ഞാൻ കാശ് തന്നേക്കാം" ചുരുക്കത്തിൽ എന്റെ അവസ്ഥ വിവരിച്ച ശേഷം ഞാൻ ചോദിച്ചു.

ഇവൻ ശരിക്കും ആവശ്യമുണ്ടായിട്ടാണോ അതോ innovative കോഴിയാണോ എന്ന് അളക്കുന്ന മട്ടിൽ കുട്ടി എന്നെ ഒന്നിരുത്തി നോക്കി. എന്ത് ചെയ്യുമെന്ന് ശങ്കിച്ചു നിന്ന ഞാനാകട്ടെ മുഖത്ത് ആവശ്യത്തിൽ കൂടുതൽ വിനയം വാരിത്തേച്ചു. ആവശ്യം നമ്മുടെയാണല്ലോ.

മുറിഞ്ഞു മുറിഞ്ഞു പോകുന്ന മൊബൈൽ സിഗ്നലുകൾക്കിടയിലൂടെ എന്റെ ആവശ്യം സ്റ്റേഷനിൽ കാത്തു നിൽക്കുന്ന ആങ്ങളയുടെ അടുത്തെത്തിച്ച് കുട്ടി എന്റെ മുന്നിൽ ഒരു ദേവതയായി മാറി. ഇതിനിടയിൽ പാലക്കാട് സ്റ്റേഷൻ പാഞ്ഞെത്തി ട്രെയിനിനൊപ്പം നിന്നു.

കൂട്ടി കൊണ്ടു പോകാൻ വന്ന ആങ്ങളയുടെ കയ്യിൽ നിന്ന് ടിക്കറ്റ് വാങ്ങി എന്റെ കയ്യിൽ തന്ന ശേഷം കുട്ടി തിരിഞ്ഞു നോക്കാതെ ട്രെയിനിൽ നിന്നിറങ്ങി. ഞാൻ നിർബന്ധിച്ചു വച്ചു നീട്ടിയ ടിക്കറ്റിന്റെ പൈസ പോലും വാങ്ങാതെ.

വീട്ടാനാവാത്ത ഒരു കടം ബാക്കിയാക്കി ട്രെയിൻ എന്നെയും കൊണ്ട് മുന്നോട്ടു നീങ്ങി.