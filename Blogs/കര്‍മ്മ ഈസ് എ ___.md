കര്‍മ്മ ഈസ് എ ___

കഥയുടെ ഒന്നാം ഭാഗം നടക്കുന്നത് തൊണ്ണൂറുകളുടെ മധ്യത്തിലാണ്. അന്നൊക്കെ SSLC കഴിഞ്ഞാല്‍ പ്രീഡിഗ്രി ആണ്. Uniform ഇല്ലാതെ വര്‍ണ്ണ പട്ടങ്ങള്‍ ആയി പാറി നടക്കാന്‍ അവസരമുള്ള കാലം. 

പത്താം ക്ലാസ്സിലെ ഉന്നത വിജയത്തിന്‍റെ ഫലമായി വീടിനടുത്തുള്ള ഒരു കോളേജിലും പ്രീഡിഗ്രിക്ക് അഡ്മിഷന്‍ കിട്ടാതിരുന്നതിനെത്തുടര്‍ന്നാണ് എന്നെ അച്ഛന്‍റെ തറവാടിനടുത്തുള്ള കോളേജിലേയ്ക്ക് നാടു കടത്തിയത്. 

എറണാകുളത്ത് ഞാന്‍ തുടര്‍ന്നു പഠിച്ചാല്‍ എന്‍റെ അവസ്ഥ 'പണ്ടേ ദുര്‍ബല പിന്നെ ഗര്‍ഭിണിയും' എന്നത് പോലെയാവും  എന്ന് ദീര്‍ഘദര്‍ശിയായ എന്‍റെ പിതാവ് തിരിച്ചറിഞ്ഞിരുന്നു എന്നു തോന്നുന്നു.

അതു വരെ പഠിച്ച വിഷയങ്ങളെല്ലാം ബോറടിച്ചത് കൊണ്ട് പുതിയതെന്തെങ്കിലും പഠിക്കാനുള്ള എന്‍റെ ത്വരയെ തൃപ്തിപ്പെടുത്താനായി ഞാന്‍ തിരഞ്ഞെടുത്തത് വലിയ തിരക്കും ബഹളവുമില്ലാത്ത 4th ഗ്രൂപ്പായിരുന്നു. 'ആന മെലിഞ്ഞെന്ന് വെച്ചു തൊഴുത്തില്‍ കെട്ടില്ലല്ലോ' എന്നത് പോലെ ആയിരുന്നു എന്‍റെ അവസ്ഥ. 

ഗ്രാമപ്രദേശത്താണെങ്കിലും ഉഴപ്പാനുള്ള ഒരവസരവും പാഴാക്കാതെ ഞാന്‍ പുതിയ കോളേജിലെ ദിനങ്ങള്‍ ആസ്വദിച്ചു. പുതിയ കൂട്ടുകാര്‍, അല്പ സ്വല്‍പ്പം രാഷ്ട്രീയം, വായിനോട്ടം, വല്ലപ്പോഴുമുള്ള സിനിമ കാണല്‍, പാട്ട് കേള്‍ക്കല്‍ ഒക്കെ ആയി ചില്‍ ചെയ്യുന്ന കാലം.

രണ്ടു വര്‍ഷം നൊടിയിടയില്‍ കഴിഞ്ഞു പോയി. ആഘോഷങ്ങളും അര്‍മ്മാദവും ഒക്കെ കഴിഞ്ഞു പരീക്ഷയുടെ വരവറിയിച്ചുകൊണ്ട് time table നോട്ടിസ് ബോര്‍ഡില്‍ തൂങ്ങി. അന്നൊക്കെ പ്രീഡിഗ്രി രണ്ടാം വര്‍ഷം 4 th ഗ്രൂപ്പില്‍ Accountancy കൂടാതെ 2 വിഷയങ്ങള്‍ കൂടിയുണ്ട്. Commerce എന്ന ഓമനപ്പേരില്‍ അറിയപ്പെടുന്ന Business Studies, പിന്നെ Commercial Geography. 

ജീവിതത്തില്‍ അന്നു വരെ പരീക്ഷയുടെ തലേന്നല്ലാതെ പാഠപുസ്തകം കൈ കൊണ്ട് തൊട്ടിട്ടില്ലാത്ത ഞാന്‍ ആ തവണയും പതിവ് തെറ്റിച്ചില്ല. 

സ്റ്റഡി ലീവിന് വീട്ടില്‍ പോയ ഞാന്‍ തിരിച്ചെത്തി ആദ്യ 2 പരീക്ഷകളായ ഇംഗ്ലീഷ്, മലയാളം എന്നിവ വിജയകരമായി എഴുതിത്തീർത്ത് 'ഇതൊക്കെ എന്ത്?' എന്ന ഭാവത്തില്‍ ആത്മവിശ്വാസത്തിന്‍റെ പ്രതിരൂപമായി. 

അങ്ങനെ മൂന്നാമത്തെ പരീക്ഷ വരവായി - Commerce. 

'കമോണ്ട്രാ മഹേഷെ' എന്നു എന്നോടു തന്നെ പറഞ്ഞു ഞാന്‍ Commerce അരച്ചു കലക്കി കുടിച്ചു കാലത്ത് തന്നെ കോളേജിലെത്തി. പഠിപ്പികളായ പെങ്കുട്ടികളെ കടന്നു നമ്മുടെ ചങ്കുകളുടെ അടുത്തെത്തിയ ഞാന്‍ എന്തോ ഒരു വശപ്പിശക് മണത്തു. ഇവന്മാര്‍ തമ്മില്‍ സംസാരിക്കുന്നതൊന്നും എനിക്കു മനസ്സിലാവുന്നില്ല.

അങ്ങനെ Dr. സണ്ണിയെ പോലെ ഞാനാ ഞെട്ടിക്കുന്ന സത്യം തിരിച്ചറിഞ്ഞു. അന്ന് പരീക്ഷ Commerce അല്ല! പകരം Commercial Geography ആണ്. Time table എഴുതി എടുത്തപ്പോള്‍ 'Com'  എന്നു എഴുതിയത് ഉണ്ടാക്കിയ കണ്‍ഫ്യൂഷന്‍!!!
10/n

പരീക്ഷ തുടങ്ങാന്‍ 20 മിനിറ്റ് മാത്രം. ആ സമയം കൊണ്ട് അടുത്ത കൂട്ടുകാരോട് ചില പ്രധാനപ്പെട്ട ചോദ്യങ്ങളും ഉത്തരങ്ങളും കടം വാങ്ങിയ ഞാന്‍ മുന്നിലെ ബെഞ്ചിലിരുന്ന ചങ്കിനോട് എന്‍റെ അവസ്ഥ പറഞ്ഞു. പരോപകാരിയായ ആ നല്ല ശമരിയാക്കാരന്‍ എന്നെ സഹായിക്കാമെന്നേറ്റു.

പരീക്ഷാ ഹാളില്‍ പറയത്തക്ക വെല്ലുവിളികളൊന്നും ഞങ്ങള്‍ക്ക് നേരിടേണ്ടി വന്നില്ല. നല്ല മാനമായി അവന്‍റെ പേപ്പര്‍ നോക്കി ഞാന്‍ പരീക്ഷയെഴുതി. ഈച്ച കോപ്പി ആവാതിരിക്കാന്‍ അവന്‍റെ പോയിന്‍റ് മാത്രം എടുത്ത് തദ്ദേശീയമായി ഞാന്‍ തന്നെ വികസിപ്പിച്ച ഉത്തരങ്ങള്‍ പേപ്പറില്‍ വൃത്തിയായി നിരന്നു.

വിജയകരമായി പരീക്ഷ എഴുതാന്‍ സഹായിച്ചതിന്‍റെ നന്ദി അന്ന് ഉച്ചയ്ക്ക് കാന്‍റീനിലെ പൊറോട്ടയും ബീഫുമായി ഞാന്‍ പ്രകാശിപ്പിച്ചു. അടുത്തു വന്ന ബാക്കി രണ്ട് പരീക്ഷകളും പൂര്‍ത്തിയാക്കി ഞാന്‍ വീട്ടില്‍ തിരിച്ചെത്തി. അങ്ങനെ കാത്തു കാത്തിരുന്ന പ്രീഡിഗ്രി റിസൾട്ട് വന്നു. 

എന്നെ പോലും ഞെട്ടിച്ചുകൊണ്ട് ഞാന്‍ Commercial Geography നൂറില്‍ 74 മാര്‍ക്ക് വാങ്ങി പാസായി. എന്‍റെ ഓര്‍മ്മ ശരിയാണെങ്കിൽ എന്നെ സഹായിച്ച നല്ല ശമരിയാക്കാരന്‍ ആ വിഷയത്തിനു മാത്രം പൊട്ടി run out ആയി. അന്ന് അവന്‍ നോക്കിയ ഒരു നോട്ടമുണ്ട് സാറേ! 

കഥയുടെ രണ്ടാം ഭാഗം! കാലം കടന്നു പോയി. ഡിഗ്രി ആയപ്പോഴേയ്ക്കും Commerce ഉം എനിയ്ക്ക് മടുത്തിരുന്നു. പുതുമയുള്ള മറ്റെന്ത് വിഷയം ഏറ്റെടുക്കും എന്ന് അന്വേഷിച്ചു നടന്നപ്പോഴാണ് കമ്പ്യൂട്ടര്‍ സയന്‍സ് എന്നെ ഹഠാദാകര്‍ഷിച്ചത്. 

അങ്ങനെ ഞാന്‍ ഡിഗ്രിയുടെ കൂടെ വെബ് ഡിസൈനിങ്ങും ഗ്രാഫിക്സ് ഡിസൈനിങ്ങും പഠിച്ച്, MCA ചെയ്യണമെന്ന ലക്ഷ്യവുമായി ഫസ്റ്റ് ഗിയറിട്ട് നില്‍ക്കുന്ന കാലത്താണ് ഇനി എന്നെ കേരളത്തില്‍ എവിടേയും നിര്‍ത്താന്‍ ധൈര്യം ഇല്ലാഞ്ഞിട്ടോ എന്തോ MCA യ്ക്കു ചെന്നൈയിലേയ്ക്ക് നാടുകടത്തിയത്.

അങ്ങനെ ഞാന്‍ ചെന്നൈ നഗരത്തിലേക്ക് പറിച്ചു നടപ്പെട്ടു. ഒട്ടും അപരിചിതത്വം തോന്നാത്ത മലയാളികള്‍ തിങ്ങി നിറഞ്ഞ ഒരു ക്യാംപസ് മൂന്നു വര്‍ഷത്തേയ്ക്ക് സ്വന്തം. പി ജി ആയപ്പോഴേക്കും എന്നിലെ ഉഴപ്പനും ചെറുതായി മടുത്തു തുടങ്ങിയിരുന്നു.

വൈകുന്നേരങ്ങളിലെ ചീട്ടുകളിയ്ക്കും, സിനിമ കാണലിനും, NFS കളിയ്ക്കും ഒന്നും ശല്യമാവാത്ത രീതിയില്‍ ചെറുതായി പഠിത്തത്തില്‍ ശ്രദ്ധ വന്നു തുടങ്ങിയ സമയം. അപ്പോഴാണ് മറുനാട്ടില്‍ പഠിക്കുന്ന എല്ലാ വിദ്യാർത്ഥികളേയും പോലെ അതിരൂക്ഷമായ സാമ്പത്തിക പ്രതിസന്ധി എന്നെ ഉറ്റു നോക്കിയത്.

എണ്ണിചുട്ട അപ്പം പോലെ വീട്ടില്‍ നിന്നു വരുന്ന കാശ്  വട്ടചിലവിന് തികയാതെ വരുന്ന അതിഭീകരമായ അവസ്ഥ. ചെറുതെങ്കിലും ഒരു സ്വയം തൊഴില്‍ കണ്ടെത്തേണ്ടതൊരു അനിവാര്യതയായി എന്നെ തുറിച്ചു നോക്കി. ഞാന്‍ അങ്ങനെ അറിയാവുന്ന പണി തന്നെ ചെയ്യാന്‍ തീരുമാനിച്ചു.

അഞ്ചാം സെമസ്റ്ററിൽ ഒരു മിനി പ്രോജക്‌റ്റുണ്ട്. 'മള്‍ട്ടി മീഡിയ, വെബ് ഡിസൈനിങ്' എന്നിവയില്‍ ഒരു പ്രോജക്റ്റ് സ്വന്തമായി കണ്ടെത്തി ചെയ്യണം. ഞാനൊരു പരോപകാരിയായി വളർന്നു സീനിയേഴ്സിനും ക്ലാസ്സ്‌മേറ്റ്സിനും മിതമായ നിരക്കില്‍ നിരവധി പ്രോജക്റ്റുകള്‍ ചെയ്തു കൊടുത്തു. 

അപ്പോഴാണ് കോയമ്പത്തൂരില്‍ മള്‍ട്ടിമീഡിയ പഠിക്കുന്ന എന്‍റെ ഒരു സഹപാഠിയുടെ സുഹൃത്ത് അവന്‍റെ മെയിന്‍  പ്രോജക്റ്റ് ചെയ്യാന്‍ ചെന്നൈയിലെത്തിയത്. പതിവ് പോലെ ആ പ്രൊജക്ടിന്‍റെ കൊട്ടേഷനും എനിക്കു തന്നെ കിട്ടി. 

നാലഞ്ച് മാസത്തെ പ്രയത്നത്തിനൊടുവിൽ കേരള ടൂറിസത്തിന്‍റെ ഒരു ഇന്‍ററാക്റ്റീവ് സീ ഡി ഉണ്ടാക്കി അവന്‍ തിരിച്ചു കോയമ്പത്തൂര്‍ക്ക് പോയി. ഒരുപാട് അധ്വാനം ഉള്ള പ്രോജക്റ്റ് ആയതുകൊണ്ടും, വളരെ ഇഷ്ടപ്പെട്ടതുകൊണ്ടും ഞാന്‍ അതെന്‍റെ മിനി പ്രൊജക്റ്റായി സബ്മിറ്റ് ചെയ്തു.

അങ്ങനെ എക്സ്റ്റേണല്‍ എക്സാം വന്നു. സ്വന്തമായി ചെയ്ത പ്രോജക്റ്റ് ആയതുകൊണ്ട് അത്യാവശ്യം നല്ല കോണ്‍ഫിഡെന്‍സോടെ ഞാന്‍ മിഥുനത്തിലെ ഇന്നസെന്‍റിനെ പോലെ കൂസലില്ലാതെ വൈവയ്ക്ക് കേറി. പ്രോജക്റ്റ് demo കഴിഞ്ഞു; ചോദിച്ച ചോദ്യങ്ങള്‍ക്കെല്ലാം ഉത്തരവും കൊടുത്തു. 

അവസാനം റിസൾട്ട് വന്നു. 75 ല്‍ 75 മാര്‍ക്കും നേടി ഞാന്‍ ചെയ്ത ഒരു പ്രോജക്റ്റ് തന്നെ മുന്നിലെത്തി. ഒരു ചങ്കിന് ചെയ്തു കൊടുത്ത ന്യൂസ് പോര്‍ട്ടലിന്. എന്‍റെ കേരളാ ടൂറിസം 71 മാര്‍ക്കോടെ പിന്തള്ളപ്പെട്ടു പോയിരിക്കുന്നു. 

ബി ബി സി യുടെ പോര്‍ട്ടലിനേക്കാള്‍ മികച്ചതാണ് കഷ്ടിച്ച് 2 ആഴ്ച കൊണ്ട് തട്ടിക്കൂട്ടിയ ഈ മുതല്‍ എന്ന ചങ്കിന്‍റെ തള്ളില്‍ എക്സ്റ്റേണല്‍ എക്സാമിനര്‍ മൂക്കും കുത്തി വീണു പോയി. അവനവന്‍റെ കുട്ടി വല്ലവനെയും "അച്ഛാ" എന്നു വിളിക്കുന്നത് കേട്ടു നില്‍ക്കേണ്ട അവസ്ഥ.

അന്ന് ഞാന്‍ പ്രീഡിഗ്രിയിലെ ആ നല്ല ശമരിയാക്കാരനെ ഓര്‍ത്തു... ഒരു പാഠവും പഠിച്ചു. 

"കര്‍മ്മ ഈസ് എ ___"



